见梨花初带夜月海棠半含朝雨内苑春不禁过青门御沟涨潜通南浦东风静细柳垂金缕望凤阙非烟非雾好时代朝野多欢遍九陌太平箫鼓乍莺儿百啭断续燕子飞来飞去近绿水台榭映秋千斗草聚双双游女饧香更酒冷踏青路会暗识夭桃朱户向晚骤宝马雕鞍醉襟惹乱花飞絮正轻寒轻暖漏永半阴半晴云暮禁火天已是试新妆岁华到三分佳处清明看汉宫传蜡炬散翠烟飞入槐府敛兵卫阊阖门开住传宣又还休务